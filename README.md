# ProjectNHC
Om het curriculum van de opleiding Internet of Things steeds up to date te houden met de nieuwste technologieën, zijn de docenten van de opleiding op zoek naar nieuwe projecten voor toekomstige studenten. De afgelopen jaren werd de basiskennis elektriciteit aangeleerd door de studenten zelf een (kleine) elektrische installatie te laten plaatsen. 
Het groepsproject bestond uit het vullen van de verdeelkast (zekeringen/automaten, kabels aansluiten, …), het aansluiten van verlichting, het plaatsen van stopcontacten, het plaatsen van schakelaars en het aansluiten en programmeren van een Raspberry Pi. Via de Raspberry Pi, die aangesloten was via een relais bord, konden de studenten via zelf geschreven code verlichting schakelen en het gedrag van de drukknoppen bepalen. 
In de toekomst willen de docenten werken met het home automation systeem van Niko. Met Niko Home Control kan er eenvoudig een domotica systeem opgezet worden dat modulair is en volledig aangepast kan worden naar de wensen van de gebruiker. Het Niko Home Control systeem combineert de nieuwste technologieën (Zigbee, MQTT, BUS-communicatie, ….) met bestaande techniek. Zo zullen de studenten nog steeds automaten/zekeringen moeten plaatsen, maar de schakeling van de lampen en eventueel zelfs stopcontacten zal op een andere manier gebeuren. Een Niko Home Control systeem kan op 2 manieren geplaatst worden: met traditionele bekabeling of via het BUS-systeem.
